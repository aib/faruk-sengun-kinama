Öncelikle bilişim sektöründe işe alım ve işe alıştırma, iş kültürü konularındaki sıkıntıların kaynağına önemli bir örnek oluşturan konuşmanız için teşekkür ederiz.
Gülerek anlattığınız çalışanı sıkıştırma, hakaret etme tarzı davranışların iş kanunu/etiği açısından sakıncalı olması ve bunu rahatça video karşısında anlatabilmenizi hayretle dinledik.
Çalışanın sıkıntısını çözmek için sıkıntının altında yatan nedenleri düşünüp buna çözüm getirmek yerine daha kolay olan ve iletişim/takım çalışması becerisi gerektirmeyen sıkıştırarak, hakaret ederek, aşağılayarak ve zorlayarak işleri hallettirmeye çalışmanın mantıklı olduğunu düşünmeniz ve bunu açıkca söyleyebilmeniz, karşılık verme şansı daha az olan kadın yazılımcıların neden sektörde sıkıntı çektiğinin anlaşılmasını ve kapasitesiz yöneticilerin sektöre getirdiği yükleri göstermeyi sağlayan oldukça güzel bir örnek.

Eğer bir çalışan verilen görevi yerine getiremiyorsa

- Özgüveni rutin bir şekilde kırılmış
- Öğren-öğret kültürü yerine takımlarda bilgi saklanması bir kültür haline gelmiş
- Yazılımlar kişilere bağımlı hale gelmiş
- Başarılar gereken şekilde takdir edilmiyor
- Süreçler yanlış yönetiliyor

olabilir. Bunları çözmek yerine alt kademelerdeki sinir/stres katsayısını arttırıp insanların kavga ederek zorla birbiriyle çalışmasını sağlayarak bu sorunları aşmaya çalışmak inanılmaz bir kaynak israfıdır. Bu şekilde devam eden bir şirket ortamında seneler sonunda sadece yöneticileri/müşterileri kandırıp alternatif durumda daha iyi yapılacak işleri daha kalitesiz ve pahalıya üretecek insan kaynağının birbirine tutunarak birikmesi kaçınılmazdır.
Tüm bunları geçelim, seminerde bulunan az sayıdaki kadın yazılımcının hayallerini yüzlerine karşı iyice kırıp daha iş hayatına girmeden onları pes ettirmek, onları aşağılamak nasıl bir davranıştır? İnsan bazen gerçekten hayret ediyor.
Kamuoyuna arz ederiz
